Om ämnet artificiell intelligens
Artificiell intelligens (AI) är en högaktuell teknik som i allt större utsträckning
påverkar oss och vårt samhälle. Vikten av källkritisk granskning ökar när
informationsflödet både kan styras av AI och ges ett AI-genererat innehåll.
Sociala medier, handel, infrastruktur och kontakter med samhällsinstitutioner
är exempel på områden där AI på olika sätt används och därmed påverkar våra
liv. Kunskaper om AI är viktiga för att kunna deltat i många delar av
samhällslivet och för att förstå den tekniska utvecklingen. Dagens elever
behöver därför ges möjlighet att lära sig om AI som samhällsmedborgare, för
fortsatta studier och för kommande arbetsliv.

Ämnets karaktär och plats i programstrukturen
Ämnet artificiell intelligens är till sin karaktär tvärvetenskapligt. Innehållet i
ämnet kan delas in i tre delar; en teknisk, en samhällsvetenskaplig och en
tillämpad del. Undervisningen ska behandla kunskaper om AI och dess
funktionssätt, primära beståndsdelar och uppbyggnad. Undervisningen ska
också behandla AI-utvecklingen ur ett samhällsperspektiv och utforska vilka
konsekvenser AI kan ha för det dagliga livet. Dessutom ska eleverna få
använda AI i problemlösning tillämpad på elevens studieinriktning, deras
intresse eller andra önskemål.
Artificiell intelligens ingår i programfördjupningen på de flesta nationella
program. Eleverna kan också välja ämnet som individuellt val. Ämnet kan alltså
läsas av alla elever oavsett programval. Ämnet kan med fördel undervisas av
flera lärare med olika kunskaper, så att olika kompetenser kompletterar
varandra. Beroende på när ämnet erbjuds under studietiden, och elevernas
förkunskaper i matematik, kan undervisningen behöva ta upp vissa
matematiska begrepp. Det centrala innehållet kan till stora delar anpassas
utifrån elevernas studieval, intressen och förkunskaper. Ämnesplanen är
skriven för att kunna använda olika typer av produkter och tjänster utan att
vara bunden till specifika verktyg.

Skolverket 2024
2024

1 (9)

Ämnesplanen
Här följer kommentarer till ämnets syfte samt det centrala innehållet för kursen
artificiell intelligens 1. Därefter följer övergripande kommentarer för kursen
artificiell intelligens 2 och på vilket sätt progressionen i ämnet är uppbyggd.
Kommentarerna är skrivna för dig som är lärare. Ibland ges olika exempel på
tekniska begrepp, metoder eller användningsområden. Dessa finns här för att
ange vilken nivå som är rimlig för gymnasieämnet artificiell intelligens.

Ämnets syfte
Artificiell intelligens är i hög grad en socioteknisk innovation. Den tekniska
utvecklingen av AI flätas samman med samhället på olika nivåer. Detta samspel
behöver därför ständigt uppmärksammas och vara en återkommande reflektion
i undervisningen. Utvecklingen av AI innebär både möjligheter och risker.
Genom att stärka elevernas kunskaper om AI, vad som styr utvecklingen och
hur tekniken tillämpas medverkar undervisning i AI till att balansera farhågor
och rusta eleverna till kloka avvägningar och val.
Ämnet möjliggör att mer eller mindre programmering används i undervisningen, för att konkretisera algoritmer, utforska olika tekniker för AI eller
för att lösa problem. Urval, presentation och tillämpning av algoritmer kan
anpassas utifrån elevernas matematikkunskaper. De elever som har kunskaper
i kodning kan använda och fördjupa dessa i ämnet. För elever som saknar
kunskaper och vana i textbaserad programmering kan blockprogrammering
vara ett alternativ. Undervisningen kan också utgå ifrån färdiga kodexempel där
valda delar kompletteras eller modifieras. Programmering kan ske i onlinemiljöer utan krav på att programvaror installeras lokalt.
Den tillämpade delen i ämnet kan utgå ifrån elevernas studieval eller intressen
och anpassas till deras kunskaper i programmering och andra ämneskunskaper.
Kopplingen mellan tekniken och påverkan på individ och samhälle blir därmed
en viktig del i undervisningen.
De delar ur syftestexten som ska vara underlag för lärarens bedömning
återfinns i de fem mål som avslutar denna del av ämnesplanen.

Centralt innehåll, artificiell intelligens 1
Det centrala innehållet i ämnet återfinns under tre rubriker; artificiell intelligens,
praktisk användning av AI och förhållningssätt till AI. Rubrikerna har framför
allt kommit till för att underlätta läsningen av ämnesplanen, de är inte avsedda
för att dela in undervisningen i separata delar. Innehållet går många gånger i
vartannat och löper parallellt genom hela kursen. Kommentarerna av det
centrala innehållet följer under dessa rubriker och syftar till att utveckla
innehållet och ge exempel på vad som kan tas upp. De kursiverade raderna är
centrala innehållspunkter, strecksatser, i ämnesplanen.

Skolverket 2024
2024

2 (9)

Artificiell intelligens

Under denna rubrik finns sex centrala innehållspunkter som ska ge möjlighet
att ge undervisning vad AI är, hur den används och vad den kan användas till.
-

Definition av AI samt centrala begrepp inom området

Det finns ingen gemensam och enhällig definition av AI. Undervisningen kan
därför ta upp några olika definitioner av artificiell intelligens, från såväl
nationella som internationella instanser och organisationer.
Artificiell intelligens omfattar ett stort område. Det bör också avspeglas i
undervisningen så att den inte begränsas till att hantera en enskild form av AI,
såsom generativ AI eller mänskliga robotar.
Även om AI har en kort historik jämfört med mycket annan teknik, kan ett
historiskt perspektiv om hur AI vuxit fram ändå vara angeläget att lyfta. Här
kan också finnas plats för historiska definitioner av AI, till exempel Turingtestet
och expertsystem, och att lyfta historiska och aktuella händelser som fått
genomslag i massmedia.
Undervisningen kan även ge möjlighet att undersöka hur synen på AI förändras
över tid, liksom gränsen för vad som kallas AI. Troligen kan eleverna identifiera
situationer som innehåller AI utan att tänka på det, till exempel rekommendationssystem vid e-handel och streamingtjänster.
Genom att diskutera tekniker som är viktiga inom AI går det också att närma
sig vad AI är, till exempel genom begreppen robotik och naturlig språkbehandling.
-

Vikten av data, datakvalitet för AI och val av data.

Data är grundläggande för AI. Några avgörande faktorer för framgångsrika AIsystem är val av data, dess kvalitet och kostnaden för att ta fram eller få tillgång
till den data som behövs. AI-modellens förmåga att ge korrekta svar är
beroende av både kvantitet och kvalitet för att lära sig mönster och fatta beslut.
Urvalet av data är avgörande för kvaliteten och behöver därför vara balanserad,
representativ och opartisk, dvs inte innehålla bias. Här finns intressanta etiska
frågor att samtala om i klassrummet. Vilka effekter får fördomsfulla data för
oss som mottagare av budskap och information?
Även situationer där andra urval är önskvärda kan förekomma. Sällsynta
händelser, som olyckor eller ovanliga sjukdomar, är exempel där representativa
data inte innehåller tillräckligt med exempel för att kunna göra en meningsfull
analys. Då kan data behöva rensas och förberedas och bristfälliga, felaktiga eller
inkonsekventa värden hanteras.

Skolverket 2024
2024

3 (9)

-

Drivkrafter bakom utvecklingen av AI.

Utvecklingen av AI möjliggörs av kraftfulla datorer och tillgång till stora
datamängder. Detta gör det möjligt att träna komplexa modeller och algoritmer.
Att förstå vad som driver utvecklingen av AI kan hjälpa eleverna att förstå
varför AI utvecklas och i vilken riktning.
Samhällets demografi och förändrad konsumtion är några faktorer som driver
på behovet av ökad automatisering. Viljan hos företag och organisationer att
investera i AI-forskning och utveckling driver också fram innovation inom
området. Efterfrågan på ny teknik utifrån säkerhet och arbetsmiljö har blivit
större och framsteg inom bildigenkänning och förståelse av naturligt språk har
ökat antalet tillämpningar för AI.
För eleverna kan det även vara intressant att diskutera vilka effekter
användningen av AI-teknik får. Hur påverkar övervakningsteknologi eller AItillverkad konst vår integritet respektive immateriella rättigheter? Dessa
kopplingar kan göras löpande när olika tekniker hanteras, och ur flera aspekter,
exempelvis sociala, ekonomiska eller etiska. Genom att samtala om bland annat
risker, människosyn och kommersiella intressen kan kritiska perspektiv lyftas.
-

Översikt över användningen av AI, däribland prediktion, robotik, vision och
generativ AI samt olika tekniker och metoder som ligger bakom dessa.

Användningen av AI är omfattande och ingår bland annat i sökmotorer,
bildigenkänning och översättningstjänster. För dessa finns olika tekniker och
metoder och de som anges i strecksatsen ovan ska ingå i undervisningen. I
samband med detta kan även stora språkmodeller tas upp i undervisningen,
dels för att förklara vad de är och hur de fungerar på en övergripande nivå, dels
för att belysa deras svagheter.
-

Översikt av tekniker för AI, däribland sökning, klassificering och
objektigenkänning.

Här kan olika tekniker för AI presenteras på en konceptuell och övergripande
nivå, men det finns också utrymme för fördjupning inom någon eller några
tekniker som kan studeras mer i detalj. De AI-tekniker som skrivs fram i
strecksatsen ska ingå i undervisningen. Utöver dessa kan andra tas upp i
undervisningen, som till exempel textklassificering, rekommendationssystem,
ruttplanering och spelagenter.
-

Översikt av metoder och algoritmer inom AI, däribland beslutsträd, regression samt
övervakat och oövervakat lärande.

Metoder och algoritmer är grundläggande för att lösa problem med hjälp av AI.
De begrepp som anges i strecksatsen ovan ska tas upp i undervisningen.
Beroende på elevernas förkunskaper i matematik kan läraren välja några av

Skolverket 2024
2024

4 (9)

följande exempel på metoder: naiva bayesianska klassificerare, k-närmastegrannar-algoritmen eller linjär regression.
Praktisk användning av AI

Under denna rubrik finns fyra centrala innehållspunkter som ska ge möjlighet
att ge undervisning i praktisk användningen av AI.
-

Översikt över processen för problemlösning med AI.

Vid problemlösning med AI är ett systematiskt arbetssätt och en väl beprövad
process centralt. I undervisningen finns möjlighet att relatera till tidigare
situationer då eleverna mött och arbetat med problemlösning inom till exempel
design eller matematik. Några steg som ingår i processen, och kan beröras, är
problemformulering, datainsamling och modellval. Efter utvärdering av
resultatet kan det också finnas behov förbättringar. Som en avslutande del i
processen ingår bland annat implementering och driftsättning.
-

Enklare typ av problemlösning med hjälp av AI, till exempel klassificering,
objektigenkänning, prediktion, tolkning och bearbetning av naturligt språk (NLP),
enklare maskininlärning och användning av spelagent.

Eleverna ska ges möjlighet att lösa enklare problem med hjälp av AI. De
begrepp som anges i strecksatsen är exempel, men läraren kan välja andra
begrepp. Denna del kan genomföras med hjälp av användning av färdiga
programmeringsexempel, egen kodning med hjälp av befintliga programmeringsbibliotek eller tillgängliga tjänster och plattformar för AI.
-

Principer för, och tillämpningar av, vanliga tekniker inom AI, däribland
maskininlärning och robotik.

Maskininlärning och robotik är två principer och tillämpningar inom AI som
ska ingå i undervisningen, men fler kan presenteras. Några exempel som kan
lyftas är hur AI kan eliminera riskfyllda arbetsmoment, hur generativ AI
förändrar åtkomst av information, när det är en fördel att implementera AI eller
när själva AI:n kan bli en risk.
-

Metoder för enklare träning av AI.

Undervisningen ger eleverna möjlighet att träna enklare AI med några olika
metoder. Grundläggande begrepp att utgå ifrån kan vara tränings- och testdata
samt märkt och omärkt data. Genom att låta eleverna dela upp data i träningsoch testmängder kan de därefter diskutera hur man kan använda träningsdata
för att anpassa sin modell och sina testdata för att utvärdera datans prestanda.
Här finns också möjlighet att diskutera hur AI-modeller kan tränas på olika sätt,
till exempel övervakat och oövervakat lärande eller förstärkningsinlärning samt
hur dessa kan kombineras.

Skolverket 2024
2024

5 (9)

Förhållningssätt till AI

Under denna rubrik finns fem centrala innehållspunkter som ska ge möjlighet
att ge undervisning om samhällsvetenskapliga aspekter av AI.
-

Jämförelse mellan hur enklare lösningar med AI fungerar och hur en människa
löser samma problem.

Förutom att diskutera olika sätt där AI och människor löser problem på
liknande eller helt olika sätt, kan undervisningen även ta upp vilka konsekvenser
detta kan få. Några förslag på likheter mellan hur AI och människor löser
samma problem skulle kunna vara dataanvändning, mönsterigenkänning,
användning av algoritmer och verktyg. Förslag på skillnader som kan lyftas i
undervisningen är hastighet, kreativitet och etiska överväganden.
-

Några situationer där AI är överlägsen människan och tvärtom.

Det finns en rad situationer då AI är överlägsen människan. Några exempel
som kan tas upp i undervisningen är snabb dataanalys, repetitiva uppgifter och
självkörande fordon. AI kan bearbeta stora mängder data på kort tid, vilket är
användbart inom medicinsk diagnostik, finansanalyser och klimatmodellering.
AI kan också utföra monotona och repetitiva arbetsuppgifter utan att tröttna,
till exempel sortera och kategorisera stora datamängder. Dessutom kan AI köra
fordon mer exakt och reagera snabbare än människor.
Den motsatta situationen, då människan är överlägsen AI, kan vara vid etiska
beslut och social interaktion eller vid tillfällen som kräver kreativitet och
intuition. Människor kan göra avvägningar baserat på moraliska och etiska
överväganden, medan AI agerar enligt programmerade regler. Dessutom har
människor förmågan att förstå känslor, bygga relationer och kommunicera på
ett sätt som AI inte kan. Ett exempel på detta är kroppsspråk. Människor är
också bättre på att tänka kreativt, lösa komplexa problem och använda
intuition.
Genom fallstudier, där eleverna får analysera verkliga exempel, kan
undervisningen belysa tillfällen där AI har överträffat människor eller vice
versa. Genom att eleverna får genomföra projekt där de skapar egna AIlösningar och jämför dem med mänskliga metoder, kan ytterligare situationer
belysas. Eleverna bör även ges möjlighet att reflektera över och samtala om när
AI är ett lämpligt val och när mänskligt omdöme är nödvändigt. I sådana samtal
är det angeläget att även diskutera och kritiskt reflektera över konsekvenser av
att låta AI respektive människan fatta beslut.
Ytterligare exempel på vad som kan lyftas i undervisningen är situationer där
AI uppenbart gör fel eller inte förstår, samt AI i förhållande till vad som är
enkelt respektive svårt att automatisera. I detta sammanhang kan Moravecs
paradox diskuteras.

Skolverket 2024
2024

6 (9)

-

Normer samt lagar och andra bestämmelser som gäller AI och dess användning.

Lagstiftningen som gäller AI sker samtidigt med AI-utvecklingen. De lagar och
bestämmelser och de normer och principer som finns behöver eleverna känna
till. Vissa är nationella, andra internationella. De bestämmelser som gäller inom
EU kan vara av särskilt intresse att belysa. På samma sätt som AI påverkar
lagstiftningen har även juridiken och rättsliga frågor en påverkan på AI, bland
annat när det gäller upphovsrätt för genererat material och ansvarsfrågor.
-

Etiska dilemman med användandet av AI, däribland transparens.

Användning av AI, och kanske även själva tekniken, väcker ett antal etiska
frågor. Några av dessa är breda och svårare att fånga, därför kan ett sätt att
närma sig dem vara att ta upp mer specifika frågeställningar som sedan
generaliseras. Som strecksatsen anger är transparens en aspekt som ska tas upp
i undervisningen, medan andra aspekter av etiska dilemman väljs utifrån
elevgrupp, utbildningens inriktning och andra omständigheter.
Några exempel på etiska frågeställningar som kan tas upp är bristen på
transparens, AI som svart låda och vem som bär ansvar när AI beter sig på ett
sätt som inte kunnat förutsägas. I vilka situationer är förklarbarhet viktigare än
prestanda i ett AI-system och omvänt? Ett annat område som är värt att
diskutera är upphovsrätt. Vilken data är det etiskt försvarbart att träna AImodeller på? Hur ställer vi oss till AI-skapad media som härmar särskilda
konstnärer? Vem, om någon, borde ses som upphovsperson för AI-skapad
media? Ytterligare ett intressant område att samtala om är bias och fördomar.
Det kan finnas risk att vissa grupper gynnas eller missgynnas utifrån till exempel
kön, ålder eller hudfärg. Samtidigt finns även bias och fördomar hos
människor, och med AI-modeller finns möjligheter att systematiskt undersöka
och motverka bias. Hur bör man se på att använda AI-stöd där fördomar hos
både människor och AI sannolikt påverkar beslut?
-

Demokratiska, sociala, ekonomiska, miljömässiga och säkerhetsmässiga
möjligheter och risker med AI-användning samt dess konsekvenser för samhället.

Möjligheter och risker med AI samt kopplingen till demokrati och hållbarhet
är minst sagt stort. Flertalet tekniska AI-lösningar kan diskuteras i ljuset av
dessa aspekter. De perspektiv som skrivs fram i strecksatsen ska belysas i
undervisningen och ge eleverna tillfällen till reflektion och diskussion. Några
exempel på möjligheter och risker följer här.
Tillgängligheten till myndigheter har på flera sätt ökat genom att enskilda
medborgare kan får svar på sina frågor snabbare via hemsidor och
chatfunktioner. Samtidigt utestängs grupper som av olika orsaker inte kan
använda eller ta del av digital kommunikation.

Skolverket 2024
2024

7 (9)

Informationsflödet påverkas genom ökade möjligheter till stärkt
nyhetsproduktion, dataanalys och tillgång till information. Samtidigt främjar
algoritmerna reaktioner som ger större utrymme för sensationsnyheter, men
också desinformation. Hur påverkas demokratin av trollfabriker och alternativa
fakta? Vilka konsekvenser har det för det demokratiska samtalet? Och hur kan
vi navigera i ett förändrat informationslandskap? Flera beslut fattas idag helt
eller delvis av AI. Det kan handla om låneansökningar och villkor för räntor
och återbetalning, beslut om bidrag eller sortering vid ansökan om jobb. Beslut
som får både sociala och ekonomiska konsekvenser för den enskilda
medborgaren.
Inom hälso- och sjukvård har användningen av AI inneburit snabbare och
många gånger säkrare diagnostik. Robotar kan på sikt överta delar av
hemsjukvården. Men vilka etiska frågor ställer det? Hur stor är risken för
feldiagnostik och kan en robot ersätta mänsklig kontakt?
På miljöområdet används AI på flera sätt för att få säkra och snabba
sammanställningar, modeller och analyser. Automatisk skadebedömning,
energibesparingar och realtidsövervakning av klimatsystem är några exempel
där AI är en stor tillgång för välgrundade beslut. Samtidigt är användningen av
AI i sig energikrävande och lagring av data förutsätter stora serverhallar.
Utöver hållbarhetsaspekterna finns en rad säkerhetsfrågor kopplat till AI.
Ökade möjligheter till brottsförebyggande arbete, till exempel för att förebygga
bedrägerier, väcker samtidigt frågor om personlig integritet. Olika lösningar för
att öka säkerheten diskuteras bland forskare, till exempel genom inbyggda
säkerhetsmekanismer i öppet tillgängliga AI-verktyg och vattenmärkning av
AI-genererat material.
En angelägen fråga är hur vår syn på kunskap påverkas av AI. Vad är och vad
blir viktigt att kunna? Vad behöver vi själva kunna och vad kan vi lämna över
till maskiner? Även om maskiner kan utföra saker åt oss behöver vi diskutera
vad vi själva behöver kunna för att AI inte ska göra oss svagare. Här finns en
rad psykologiska och sociala aspekter att samtala om.
.

Centralt innehåll, artificiell intelligens 2
Kurs 2 i ämnet har en tydlig progression från kurs 1, där det centrala innehållet
både breddas och fördjupas i det som eleverna tidigare mött.
Artificiell intelligens

Inom detta område fördjupas den generella kunskapen ur motsvarande rubrik
i nivå 1. Detta kan göras genom att i undervisningen fördjupa kunskaper
relaterat till ett specifikt tillämpningsområde för AI.

Skolverket 2024
2024

8 (9)

Praktisk användning av AI

Progressionen består i att kunskaperna breddas genom att fler steg i processen
för problemlösning behandlas samt genom att olika metoder och algoritmer
tydligare värderas. Kurs 2 ger också möjlighet att hantera inte bara enklare typer
och principer utan även fördjupning inom ett urval av metoder och deras
användning i specifika situationer.
Förhållningssätt till AI

Undervisningen i kurs 2 fördjupas genom att inte enbart jämföra utan även
värdera och analysera konsekvenser och risker samt att fokusera på svagheter i
AI-lösningar.

Skolverket 2024
2024

9 (9)

